# Vaatwasser-uitruimen
Het automatiseren van de vaatwasser uitruimen

Geschiedenis
Reeds in 1850 vroeg een zekere Joel Houghton een patent aan voor een machine voor het wassen van servies en bestek. Deze machine werd met de hand aangedreven.

De voorloper van de huidige afwasmachine is uitgevonden in 1886 door Josephine Cochrane, een Amerikaanse dame uit Illinois. Ze onthulde haar uitvinding in 1893 op de World's Columbian Exposition. Haar machine was ook een met de hand aangedreven model.

In de jaren 20 van de 20e eeuw deden afwasmachines die waren aangesloten op de waterleiding en riolering hun intrede. In 1924 ontwikkelde William Howard Livens een kleiner model afwasmachine voor in een doorsnee huishouden. Dit model leek al veel op de hedendaagse afwasmachine, met een deur vooraan waar men de vaat kan in- en uitladen, rekken om de vaat in te zetten en roterende sproeiers. In 1940 werd de afwasmachine met elektrisch aangedreven drogers ontwikkeld.

In de jaren zeventig en tachtig van de twintigste eeuw drong de elektrische vaatwasser geleidelijk door tot de West-Europese huishoudens.

Hulpstoffen
Vaatwasmiddel
Een afwasmachine heeft vaatwasmiddel in de vorm van poeder of tabletten nodig om de afwas schoon te maken. Handmatig afwassen doen we met bewegingen om de vaat schoon te krijgen. In een afwasmachine staan de af te wassen zaken stil en daarom is een hoge temperatuur van het water nodig (55 tot 75 graden Celsius) naast de chemische eigenschappen van het wasmiddel. Dat is vaak veel krachtiger dan een gewoon afwasmiddel, en ongeschikt voor de huid. Sommige vaatwastabletten bevatten ook glansspoelmiddel en regenereerzout.

Glansspoelmiddel
Glansspoelmiddel is een oppervlaktespanning-verlagende stof. De vaat glanst omdat het laatste spoelwater beter van de vaat afdruipt. Glansspoelmiddel bestaat meestal uit:

citroenzuur - bindt het kalk uit het spoelwater
ethanol - antischuimmiddel, versnelde verdamping van het water
vetalcohol - oppervlaktespanningsverlager
Regenereerzout
Als het water te hard is moet men zout toevoegen om het water te ontharden. Het water dat wordt gebruikt, wordt onthard door het langs bolletjes kunsthars met natrium-ionen te laten stromen. Na verloop van tijd zijn alle natrium-ionen gebruikt om het water te ontharden, en verliest het zijn werking. De afwasmachine zal dan water met regenereerzout langs de onthardingsinstallatie laten stromen, om de kunsthars weer met natrium-ionen te activeren.
